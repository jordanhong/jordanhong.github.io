<!DOCTYPE html>
<html>
    <head>
    <meta charset="utf-8">
    <meta content="width=device-width, initial-scale=1.0, maximum-scale=1.0, user-scalable=no, viewport-fit=cover" name="viewport" />
    <link rel="alternate icon" type="image/png" href="/img/favicon.png">
    <title>Jordan Hong | </title>
    
<link rel="stylesheet" href="/css/reset.css">

    
<link rel="stylesheet" href="/css/style.css">

    
<link rel="stylesheet" href="/css/markdown.css">

    
<link rel="stylesheet" href="/css/fonts.css">

<meta name="generator" content="Hexo 7.3.0"></head>
    <body>
        <div class="paper">
            <div class="paper-main">
                
                    <div class="post-header">
    <a class="logo" href="/">Jordan Hong</a>
    <a class="go-home" href="/">
        <svg width="8" height="14" viewBox="0 0 8 14">
            <path d="M7 1L1 7l6 6" stroke="#000" stroke-width="2" fill="none" fill-rule="evenodd" stroke-linecap="round" stroke-linejoin="round"/>
        </svg>
    </a>
</div>
                
                <div class="post-main">

    
    
        <div class="post-main-title">
            逍遙遊
        </div>
        <div class="post-meta">
            2025-02-09
        </div>
        <div class="post-md">
            <p>北冥有魚，其名為鯤。鯤之大，不知其幾千里也。化而為鳥，其名為鵬。鵬之背，不知其幾千里也；怒而飛，其翼若垂天之雲。是鳥也，海運則將徙於南冥。南冥者，天池也。</p>
<p>齊諧者，志怪者也。諧之言曰：「鵬之徙於南冥也，水擊三千里，摶扶搖而上者九萬里，去以六月息者也。」野馬也，塵埃也，生物之以息相吹也。天之蒼蒼，其正色邪？其遠而無所至極邪？其視下也，亦若是則已矣。</p>
<p>且夫水之積也不厚，則其負大舟也無力。覆杯水於坳堂之上，則芥為之舟；置杯焉則膠，水淺而舟大也。風之積也不厚，則其負大翼也無力。故九萬里，則風斯在下矣，而後乃今培風，背負青天而莫之夭閼者，而後乃今將圖南。</p>
<p>蜩與學鳩笑之曰：「我決起而飛，搶榆枋，時則不至而控於地而已矣，奚以之九萬里而南為？」適莽蒼者，三飡而反，腹猶果然；適百里者，宿舂糧；適千里者，三月聚糧。之二蟲又何知？</p>
<p>小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥靈者，以五百歲為春，五百歲為秋；上古有大椿者，以八千歲為春，八千歲為秋。此大年也。而彭祖乃今以久特聞，眾人匹之，不亦悲乎！</p>
<p>湯之問棘也是已。湯問棘曰：「上下四方有極乎？」棘曰：「無極之外，復無極也。窮髮之北有冥海者，天池也。有魚焉，其廣數千里，未有知其修者，其名為鯤。有鳥焉，其名為鵬，背若太山，翼若垂天之雲，摶扶搖羊角而上者九萬里，絕雲氣，負青天，然後圖南，且適南冥也。斥鴳笑之曰：『彼且奚適也？我騰躍而上，不過數仞而下，翱翔蓬蒿之間，此亦飛之至也，而彼且奚適也？』」此小大之辯也。</p>
<p>故夫知效一官，行比一鄉，德合一君而徵一國者，其自視也亦若此矣。而宋榮子猶然笑之。且舉世而譽之而不加勸，舉世而非之而不加沮，定乎內外之分，辯乎榮辱之境，斯已矣。彼其於世未數數然也。雖然，猶有未樹也。夫列子御風而行，泠然善也，旬有五日而後反。彼於致福者，未數數然也。此雖免乎行，猶有所待者也。</p>
<p>若夫乘天地之正，而御六氣之辯，以遊無窮者，彼且惡乎待哉！故曰：至人無己，神人無功，聖人無名。</p>

        </div>

    

</div>
                <div class="footer">
    <span>Copyright © 2022 Jordan Hong</span>
    <span>Theme Designed By <a target="_blank" href="https://zheli.design/one-paper">這李設計</a></span>
</div>


<link rel="stylesheet" href="/css/a11y-dark.min.css">


<script src="/js/highlight.min.js"></script>


<script src="/js/highlightjs-line-numbers.js"></script>


<script>
    hljs.initHighlightingOnLoad();
    hljs.initLineNumbersOnLoad();
</script>

            </div>
        </div>
    </body>
</html>